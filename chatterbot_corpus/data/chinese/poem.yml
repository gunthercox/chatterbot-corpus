categories:
- poem
conversations:
- - 螽斯羽，诜诜兮。
  - 宜尔子孙，振振兮。
  - 螽斯羽，薨薨兮。
  - 宜尔子孙，绳绳兮。
  - 螽斯羽，揖揖兮。
  - 宜尔子孙，蛰蛰兮。
- - 南有乔木，不可休思。
  - 汉有游女，不可求思。
  - 汉之广矣，不可泳思。
  - 江之永矣，不可方思。
  - 翘翘错薪，言刈其楚。
  - 之子于归，言秣其马。
  - 汉之广矣，不可泳思。
  - 江之永矣，不可方思。
  - 翘翘错薪，言刈其蒌。
  - 之子于归，言秣其驹。
  - 汉之广矣，不可泳思。
  - 江之永矣，不可方思。
- - 南有樛木，葛藟累之。
  - 乐只君子，福履绥之。
  - 南有樛木，葛藟荒之。
  - 乐只君子，福履将之。
  - 南有樛木，葛藟萦之。
  - 乐只君子，福履成之。
- - 遵彼汝坟，伐其条枚。
  - 未见君子，惄如调饥。
  - 遵彼汝坟，伐其条肄。
  - 既见君子，不我遐弃。
  - 鲂鱼赪尾，王室如毁。
  - 虽则如毁，父母孔迩。
- - 麟之趾，振振公子，于嗟麟兮。
  - 麟之定，振振公姓，于嗟麟兮。
  - 麟之角，振振公族，于嗟麟兮。
- - 关关雎鸠，在河之洲。
  - 窈窕淑女，君子好逑。
  - 参差荇菜，左右流之。
  - 窈窕淑女，寤寐求之。
  - 求之不得，寤寐思服。
  - 悠哉悠哉，辗转反侧。
  - 参差荇菜，左右采之。
  - 窈窕淑女，琴瑟友之。
  - 参差荇菜，左右芼之。
  - 窈窕淑女，钟鼓乐之。
- - 肃肃兔罝，椓之丁丁。
  - 赳赳武夫，公侯干城。
  - 肃肃兔罝，施于中逵。
  - 赳赳武夫，公侯好仇。
  - 肃肃兔罝，施于中林。
  - 赳赳武夫，公侯腹心。
- - 采采卷耳，不盈顷筐。
  - 嗟我怀人，寘彼周行。
  - 陟彼崔嵬，我马虺隤。
  - 我姑酌彼金罍，维以不永怀。
  - 陟彼高冈，我马玄黄。
  - 我姑酌彼兕觥，维以不永伤。
  - 陟彼砠矣，我马瘏矣，我仆痡矣，云何吁矣。
- - 桃之夭夭，灼灼其华。
  - 之子于归，宜其室家。
  - 桃之夭夭，有蕡其实。
  - 之子于归，宜其家室。
  - 桃之夭夭，其叶蓁蓁。
  - 之子于归，宜其家人。
- - 葛之覃兮，施于中谷，维叶萋萋。
  - 黄鸟于飞，集于灌木，其鸣喈喈。
  - 葛之覃兮，施于中谷，维叶莫莫。
  - 是刈是濩，为絺为綌，服之无斁。
  - 言告师氏，言告言归。
  - 薄污我私，薄浣我衣。
  - 害浣害否？归宁父母。
- - 采采芣苢，薄言采之。
  - 采采芣苢，薄言有之。
  - 采采芣苢，薄言掇之。
  - 采采芣苢，薄言捋之。
  - 采采芣苢，薄言袺之。
  - 采采芣苢，薄言襭之。
- - 摽有梅，其实七兮。
  - 求我庶士，迨其吉兮。
  - 摽有梅，其实三兮。
  - 求我庶士，迨其今兮。
  - 摽有梅，顷筐塈之。
  - 求我庶士，迨其谓之。
- - 喓喓草虫，趯趯阜螽。
  - 未见君子，忧心忡忡。
  - 亦既见止，亦既觏止，我心则降。
  - 陟彼南山，言采其蕨。
  - 未见君子，忧心惙惙。
  - 亦既见止，亦既觏止，我心则说。
  - 陟彼南山，言采其薇。
  - 未见君子，我心伤悲。
  - 亦既见止，亦既觏止，我心则夷。
- - 维鹊有巢，维鸠居之。
  - 之子于归，百两御之。
  - 维鹊有巢，维鸠方之。
  - 之子于归，百两将之。
  - 维鹊有巢，维鸠盈之。
  - 之子于归，百两成之。
- - 何彼襛矣，唐棣之华？曷不肃雍？王姬之车。
  - 何彼襛矣，华如桃李？平王之孙，齐侯之子。
  - 其钓维何？维丝伊缗。
  - 齐侯之子，平王之孙。
- - 嘒彼小星，三五在东。
  - 肃肃宵征，夙夜在公。
  - 寔命不同。
  - 嘒彼小星，维参与昴。
  - 肃肃宵征，抱衾与裯。
  - 寔命不犹。
- - 于以采蘋？南涧之滨。
  - 于以采藻？于彼行潦。
  - 于以盛之？维筐及筥。
  - 于以湘之？维锜及釜。
  - 于以奠之？宗室牖下。
  - 谁其尸之？有齐季女。
- - 羔羊之皮，素丝五紽。
  - 退食自公，委蛇委蛇。
  - 羔羊之革，素丝五緎。
  - 委蛇委蛇，自公退食。
  - 羔羊之缝，素丝五总。
  - 委蛇委蛇，退食自公。
- - 彼茁者葭，壹发五豝，于嗟乎驺虞！彼茁者蓬，壹发五豵，于嗟乎驺虞！
- - 于以采蘩？于沼于沚。
  - 于以用之？公侯之事。
  - 于以采蘩？于涧之中。
  - 于以用之？公侯之宫。
  - 被之僮僮，夙夜在公。
  - 被之祁祁，薄言还归。
- - 江有汜，之子归，不我以。
  - 不我以，其后也悔。
  - 江有渚，之子归，不我与。
  - 不我与，其后也处。
  - 江有沱，之子归，不我过。
  - 不我过，其啸也歌。
- - 野有死麕，白茅包之。
  - 有女怀春，吉士诱之。
  - 林有朴樕，野有死鹿。
  - 白茅纯束，有女如玉。
  - 舒而脱脱兮！无感我帨兮！无使尨也吠！
- - 静女其姝，俟我于城隅。
  - 爱而不见，搔首踟蹰。
  - 静女其娈，贻我彤管。
  - 彤管有炜，说怿女美。
  - 自牧归荑，洵美且异。
  - 匪女之为美，美人之贻。
- - 终风且暴，顾我则笑，谑浪笑敖，中心是悼。
  - 终风且霾，惠然肯来，莫往莫来，悠悠我思。
  - 终风且曀，不日有曀，寤言不寐，愿言则嚏。
  - 曀曀其阴，虺虺其雷，寤言不寐，愿言则怀。
- - 二子乘舟，泛泛其景。
  - 愿言思子，中心养养！二子乘舟，泛泛其逝。
  - 愿言思子，不瑕有害！
- - 匏有苦叶，济有深涉。
  - 深则厉，浅则揭。
  - 有瀰济盈，有鷕雉鸣。
  - 济盈不濡轨，雉鸣求其牡。
  - 雍雍鸣雁，旭日始旦。
  - 士如归妻，迨冰未泮。
  - 招招舟子，人涉卬否。
  - 人涉卬否，卬须我友。
- - 新台有泚，河水瀰瀰。
  - 燕婉之求，蘧篨不鲜。
  - 新台有洒，河水浼浼。
  - 燕婉之求，蘧篨不殄。
  - 鱼网之设，鸿则离之。
  - 燕婉之求，得此戚施。
- - 北风其凉，雨雪其雱。
  - 惠而好我，携手同行。
  - 其虚其邪？既亟只且！北风其喈，雨雪其霏。
  - 惠而好我，携手同归。
  - 其虚其邪？既亟只且！莫赤匪狐，莫黑匪乌。
  - 惠而好我，携手同车。
  - 其虚其邪？既亟只且！
- - 燕燕于飞，差池其羽。
  - 之子于归，远送于野。
  - 瞻望弗及，泣涕如雨。
  - 燕燕于飞，颉之颃之。
  - 之子于归，远于将之。
  - 瞻望弗及，伫立以泣。
  - 燕燕于飞，下上其音。
  - 之子于归，远送于南。
  - 瞻望弗及，实劳我心。
  - 仲氏任只，其心塞渊。
  - 终温且惠，淑慎其身。
  - 先君之思，以勖寡人。
- - 雄雉于飞，泄泄其羽。
  - 我之怀矣，自诒伊阻。
  - 雄雉于飞，下上其音。
  - 展矣君子，实劳我心。
  - 瞻彼日月，悠悠我思。
  - 道之云远，曷云能来？百尔君子，不知德行。
  - 不忮不求，何用不臧？
- - 绿兮衣兮，绿衣黄里。
  - 心之忧矣，曷维其已？绿兮衣兮，绿衣黄裳。
  - 心之忧矣，曷维其亡？绿兮丝兮，女所治兮。
  - 我思古人，俾无訧兮。
  - 絺兮绤兮，凄其以风。
  - 我思古人，实获我心。
- - 简兮简兮，方将万舞。
  - 日之方中，在前上处。
  - 硕人俣俣，公庭万舞。
  - 有力如虎，执辔如组。
  - 左手执龠，右手秉翟。
  - 赫如渥赭，公言锡爵。
  - 山有榛，隰有苓。
  - 云谁之思？西方美人。
  - 彼美人兮，西方之人兮。
- - 击鼓其镗，踊跃用兵。
  - 土国城漕，我独南行。
  - 从孙子仲，平陈与宋。
  - 不我以归，忧心有忡。
  - 爰居爰处？爰丧其马？于以求之？于林之下。
  - 死生契阔，与子成说。
  - 执子之手，与子偕老。
  - 于嗟阔兮，不我活兮。
  - 于嗟洵兮，不我信兮。
- - 凯风自南，吹彼棘心。
  - 棘心夭夭，母氏劬劳。
  - 凯风自南，吹彼棘薪。
  - 母氏圣善，我无令人。
  - 爰有寒泉？在浚之下。
  - 有子七人，母氏劳苦。
  - 睍睆黄鸟，载好其音。
  - 有子七人，莫慰母心。
- - 旄丘之葛兮，何诞之节兮。
  - 叔兮伯兮，何多日也？何其处也？必有与也！何其久也？必有以也！狐裘蒙戎，匪车不东。
  - 叔兮伯兮，靡所与同。
  - 琐兮尾兮，流离之子。
  - 叔兮伯兮，褎如充耳。
- - 毖彼泉水，亦流于淇。
  - 有怀于卫，靡日不思。
  - 娈彼诸姬，聊与之谋。
  - 出宿于泲，饮饯于祢，女子有行，远父母兄弟。
  - 问我诸姑，遂及伯姊。
  - 出宿于干，饮饯于言。
  - 载脂载辖，还车言迈。
  - 遄臻于卫，不瑕有害？我思肥泉，兹之永叹。
  - 思须与漕，我心悠悠。
  - 驾言出游，以写我忧。
- - 日居月诸，照临下土。
  - 乃如之人兮，逝不古处？胡能有定？宁不我顾。
  - 日居月诸，下土是冒。
  - 乃如之人兮，逝不相好。
  - 胡能有定？宁不我报。
  - 日居月诸，出自东方。
  - 乃如之人兮，德音无良。
  - 胡能有定？俾也可忘。
  - 日居月诸，东方自出。
  - 父兮母兮，畜我不卒。
  - 胡能有定？报我不述。
- - 出自北门，忧心殷殷。
  - 终窭且贫，莫知我艰。
  - 已焉哉！天实为之，谓之何哉！王事适我，政事一埤益我。
  - 我入自外，室人交徧谪我。
  - 已焉哉！天实为之，谓之何哉！王事敦我，政事一埤遗我。
  - 我入自外，室人交徧摧我。
  - 已焉哉！天实为之，谓之何哉！
- - 泛彼柏舟，亦泛其流。
  - 耿耿不寐，如有隐忧。
  - 微我无酒，以敖以游。
  - 我心匪鉴，不可以茹。
  - 亦有兄弟，不可以据。
  - 薄言往愬，逢彼之怒。
  - 我心匪石，不可转也。
  - 我心匪席，不可卷也。
  - 威仪棣棣，不可选也。
  - 忧心悄悄，愠于群小。
  - 觏闵既多，受侮不少。
  - 静言思之，寤辟有摽。
  - 日居月诸，胡迭而微？心之忧矣，如匪浣衣。
  - 静言思之，不能奋飞。
- - 孑孑干旄，在浚之郊。
  - 素丝纰之，良马四之。
  - 彼姝者子，何以畀之？孑孑干旟，在浚之都。
  - 素丝组之，良马五之。
  - 彼姝者子，何以予之？孑孑干旌，在浚之城。
  - 素丝祝之，良马六之。
  - 彼姝者子，何以告之？
- - 相鼠有皮，人而无仪！人而无仪，不死何为？相鼠有齿，人而无止！人而无止，不死何俟？相鼠有体，人而无礼，人而无礼！胡不遄死？
- - 墙有茨，不可扫也。
  - 中冓之言，不可道也。
  - 所可道也，言之丑也。
  - 墙有茨，不可襄也。
  - 中冓之言，不可详也。
  - 所可详也，言之长也。
  - 墙有茨，不可束也。
  - 中冓之言，不可读也。
  - 所可读也，言之辱也。
- - 鹑之奔奔，鹊之彊彊。
  - 人之无良，我以为兄！鹊之彊彊，鹑之奔奔。
  - 人之无良，我以为君！
- - 爰采唐矣？沬之乡矣。
  - 云谁之思？美孟姜矣。
  - 期我乎桑中，要我乎上宫，送我乎淇之上矣。
  - 爰采麦矣？沬之北矣。
  - 云谁之思？美孟弋矣。
  - 期我乎桑中，要我乎上宫，送我乎淇之上矣。
  - 爰采葑矣？沬之东矣。
  - 云谁之思？美孟庸矣。
  - 期我乎桑中，要我乎上宫，送我乎淇之上矣。
- - 蝃蝀在东，莫之敢指。
  - 女子有行，远父母兄弟。
  - 朝隮于西，崇朝其雨。
  - 女子有行，远兄弟父母。
  - 乃如之人也，怀婚姻也。
  - 大无信也，不知命也！
- - 泛彼柏舟，在彼中河。
  - 髧彼两髦，实维我仪。
  - 之死矢靡它。
  - 母也天只！不谅人只！泛彼柏舟，在彼河侧。
  - 髧彼两髦，实维我特。
  - 之死矢靡慝。
  - 母也天只！不谅人只！
- - 载驰载驱，归唁卫侯。
  - 驱马悠悠，言至于漕。
  - 大夫跋涉，我心则忧。
  - 既不我嘉，不能旋反。
  - 视尔不臧，我思不远。
  - 既不我嘉，不能旋济？视尔不臧，我思不閟。
  - 陟彼阿丘，言采其蝱。
  - 女子善怀，亦各有行。
  - 许人尤之，众稚且狂。
  - 我行其野，芃芃其麦。
  - 控于大邦，谁因谁极？大夫君子，无我有尤。
  - 百尔所思，不如我所之。
- - 君子偕老，副笄六珈。
  - 委委佗佗，如山如河，象服是宜。
  - 子之不淑，云如之何？玼兮玼兮，其之翟也。
  - 鬒发如云，不屑髢也；玉之瑱也，象之揥也，扬且之皙也。
  - 胡然而天也？胡然而帝也？瑳兮瑳兮，其之展也。
  - 蒙彼绉絺，是绁袢也。
  - 子之清扬，扬且之颜也。
  - 展如之人兮，邦之媛也！
- - 定之方中，作于楚宫。
  - 揆之以日，作于楚室。
  - 树之榛栗，椅桐梓漆，爰伐琴瑟。
  - 升彼虚矣，以望楚矣。
  - 望楚与堂，景山与京。
  - 降观于桑。
  - 卜云其吉，终焉允臧。
  - 灵雨既零，命彼倌人。
  - 星言夙驾，说于桑田。
  - 匪直也人，秉心塞渊。
  - 騋牝三千。
- - 谁谓河广？一苇杭之。
  - 谁谓宋远？跂予望之。
  - 谁谓河广？曾不容刀。
  - 谁谓宋远？曾不崇朝。
- - 投我以木瓜，报之以琼琚。
  - 匪报也，永以为好也！投我以木桃，报之以琼瑶。
  - 匪报也，永以为好也！投我以木李，报之以琼玖。
  - 匪报也，永以为好也！
- - 瞻彼淇奥，绿竹猗猗。
  - 有匪君子，如切如磋，如琢如磨。
  - 瑟兮僩兮，赫兮咺兮。
  - 有匪君子，终不可谖兮。
  - 瞻彼淇奥，绿竹青青。
  - 有匪君子，充耳琇莹，会弁如星。
  - 瑟兮僩兮，赫兮咺兮。
  - 有匪君子，终不可谖兮。
  - 瞻彼淇奥，绿竹如箦。
  - 有匪君子，如金如锡，如圭如璧。
  - 宽兮绰兮，猗重较兮。
  - 善戏谑兮，不为虐兮。
- - 硕人其颀，衣锦褧衣。
  - 齐侯之子，卫侯之妻。
  - 东宫之妹，邢侯之姨，谭公维私。
  - 手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盼兮。
  - 硕人敖敖，说于农郊。
  - 四牡有骄，朱幩镳镳。
  - 翟茀以朝。
  - 大夫夙退，无使君劳。
  - 河水洋洋，北流活活。
  - 施罛濊濊，鳣鲔发发。
  - 葭菼揭揭，庶姜孽孽，庶士有朅。
- - 伯兮朅兮，邦之桀兮。
  - 伯也执殳，为王前驱。
  - 自伯之东，首如飞蓬。
  - 岂无膏沐？谁适为容！其雨其雨，杲杲出日。
  - 愿言思伯，甘心首疾。
  - 焉得谖草？言树之背。
  - 愿言思伯。
  - 使我心痗。
- - 籊籊竹竿，以钓于淇。
  - 岂不尔思？远莫致之。
  - 泉源在左，淇水在右。
  - 女子有行，远兄弟父母。
  - 淇水在右，泉源在左。
  - 巧笑之瑳，佩玉之傩。
  - 淇水滺滺，桧楫松舟。
  - 驾言出游，以写我忧。
- - 芄兰之支，童子佩觿。
  - 虽则佩觿，能不我知。
  - 容兮遂兮，垂带悸兮。
  - 芄兰之叶，童子佩韘。
  - 虽则佩韘，能不我甲。
  - 容兮遂兮，垂带悸兮。
- - 考槃在涧，硕人之宽。
  - 独寐寤言，永矢弗谖。
  - 考槃在阿，硕人之薖。
  - 独寐寤歌，永矢弗过。
  - 考槃在陆，硕人之轴。
  - 独寐寤宿，永矢弗告。
- - 有狐绥绥，在彼淇梁。
  - 心之忧矣，之子无裳。
  - 有狐绥绥，在彼淇厉。
  - 心之忧矣，之子无带。
  - 有狐绥绥，在彼淇侧。
  - 心之忧矣，之子无服。
- - 彼黍离离，彼稷之苗。
  - 行迈靡靡，中心摇摇。
  - 知我者，谓我心忧；不知我者，谓我何求。
  - 悠悠苍天，此何人哉？彼黍离离，彼稷之穗。
  - 行迈靡靡，中心如醉。
  - 知我者，谓我心忧；不知我者，谓我何求。
  - 悠悠苍天，此何人哉？彼黍离离，彼稷之实。
  - 行迈靡靡，中心如噎。
  - 知我者，谓我心忧；不知我者，谓我何求。
  - 悠悠苍天，此何人哉？
- - 大车槛槛，毳衣如菼。
  - 岂不尔思？畏子不敢。
  - 大车啍啍，毳衣如璊。
  - 岂不尔思？畏子不奔。
  - 榖则异室，死则同穴。
  - 谓予不信，有如皎日。
- - 中谷有蓷，暵其乾矣。
  - 有女仳离，嘅其叹矣。
  - 嘅其叹矣，遇人之艰难矣！中谷有蓷，暵其修矣。
  - 有女仳离，条其啸矣。
  - 条其啸矣，遇人之不淑矣！中谷有蓷，暵其湿矣。
  - 有女仳离，啜其泣矣。
  - 啜其泣矣，何嗟及矣！
- - 君子阳阳，左执簧，右招我由房，其乐只且！君子陶陶，左执翿，右招我由敖，其乐只且！
- - 丘中有麻，彼留子嗟。
  - 彼留子嗟，将其来施施。
  - 丘中有麦，彼留子国。
  - 彼留子国，将其来食。
  - 丘中有李，彼留之子。
  - 彼留之子，贻我佩玖。
- - 扬之水，不流束薪。
  - 彼其之子，不与我戍申。
  - 怀哉怀哉，曷月予还归哉？扬之水，不流束楚。
  - 彼其之子，不与我戍甫。
  - 怀哉怀哉，曷月予还归哉？扬之水，不流束蒲。
  - 彼其之子，不与我戍许。
  - 怀哉怀哉，曷月予还归哉？
- - 君子于役，不知其期，曷至哉？鸡栖于埘，日之夕矣，羊牛下来。
  - 君子于役，如之何勿思！君子于役，不日不月，曷其有佸？鸡栖于桀，日之夕矣，羊牛下括。
  - 君子于役，苟无饥渴！
- - 彼采葛兮，一日不见，如三月兮！彼采萧兮，一日不见，如三秋兮！彼采艾兮！一日不见，如三岁兮！
- - 有兔爰爰，雉离于罗。
  - 我生之初，尚无为；我生之后，逢此百罹。
  - 尚寐无吪！有兔爰爰，雉离于罦。
  - 我生之初，尚无造；我生之后，逢此百忧。
  - 尚寐无觉！有兔爰爰，雉离于罿。
  - 我生之初，尚无庸；我生之后，逢此百凶。
  - 尚寐无聪！
- - 绵绵葛藟，在河之浒。
  - 终远兄弟，谓他人父。
  - 谓他人父，亦莫我顾。
  - 绵绵葛藟，在河之涘。
  - 终远兄弟，谓他人母。
  - 谓他人母，亦莫我有。
  - 绵绵葛藟，在河之漘。
  - 终远兄弟，谓他人昆。
  - 谓他人昆，亦莫我闻。
- - 萚兮萚兮，风其吹女。
  - 叔兮伯兮，倡予和女。
  - 萚兮萚兮，风其漂女。
  - 叔兮伯兮，倡予要女。
- - 东门之墠，茹藘在阪。
  - 其室则迩，其人甚远。
  - 东门之栗，有践家室。
  - 岂不尔思？子不我即！
- - 叔于田，乘乘马。
  - 执辔如组，两骖如舞。
  - 叔在薮，火烈具举。
  - 袒裼暴虎，献于公所。
  - 将叔勿狃，戒其伤女。
  - 叔于田，乘乘黄。
  - 两服上襄，两骖雁行。
  - 叔在薮，火烈具扬。
  - 叔善射忌，又良御忌。
  - 抑罄控忌，抑纵送忌。
  - 叔于田，乘乘鸨。
  - 两服齐首，两骖如手。
  - 叔在薮，火烈具阜。
  - 叔马慢忌，叔发罕忌，抑释掤忌，抑鬯弓忌。
- - 遵大路兮，掺执子之祛兮，无我恶兮，不寁故也！遵大路兮，掺执子之手兮，无我魗兮，不寁好也！
- - 女曰鸡鸣，士曰昧旦。
  - 子兴视夜，明星有烂。
  - 将翱将翔，弋凫与雁。
  - 弋言加之，与子宜之。
  - 宜言饮酒，与子偕老。
  - 琴瑟在御，莫不静好。
  - 知子之来之，杂佩以赠之。
  - 知子之顺之，杂佩以问之。
  - 知子之好之，杂佩以报之。
- - 出其东门，有女如云。
  - 虽则如云，匪我思存。
  - 缟衣綦巾，聊乐我员。
  - 出其闉闍，有女如荼。
  - 虽则如荼，匪我思且。
  - 缟衣茹藘，聊可与娱。
- - 子惠思我，褰裳涉溱。
  - 子不我思，岂无他人？狂童之狂也且！子惠思我，褰裳涉洧。
  - 子不我思，岂无他士？狂童之狂也且！
- - 有女同车，颜如舜华。
  - 将翱将翔，佩玉琼琚。
  - 彼美孟姜，洵美且都。
  - 有女同行，颜如舜英。
  - 将翱将翔，佩玉将将。
  - 彼美孟姜，德音不忘。
- - 山有扶苏，隰有荷华。
  - 不见子都，乃见狂且。
  - 山有乔松，隰有游龙，不见子充，乃见狡童。
- - 羔裘如濡，洵直且侯。
  - 彼其之子，舍命不渝。
  - 羔裘豹饰，孔武有力。
  - 彼其之子，邦之司直。
  - 羔裘晏兮，三英粲兮。
  - 彼其之子，邦之彦兮。
- - 风雨凄凄，鸡鸣喈喈。
  - 既见君子，云胡不夷。
  - 风雨潇潇，鸡鸣胶胶。
  - 既见君子，云胡不瘳。
  - 风雨如晦，鸡鸣不已。
  - 既见君子，云胡不喜。
- - 扬之水，不流束楚。
  - 终鲜兄弟，维予与女。
  - 无信人之言，人实诳女。
  - 扬之水，不流束薪。
  - 终鲜兄弟，维予二人。
  - 无信人之言，人实不信。
- - 彼狡童兮，不与我言兮。
  - 维子之故，使我不能餐兮。
  - 彼狡童兮，不与我食兮。
  - 维子之故，使我不能息兮。
- - 缁衣之宜兮，敝予又改为兮。
  - 适子之馆兮。
  - 还予授子之粲兮。
  - 缁衣之好兮，敝予又改造兮。
  - 适子之馆兮，还予授子之粲兮。
  - 缁衣之席兮，敝予又改作兮。
  - 适子之馆兮，还予授子之粲兮。
- - 将仲子兮，无逾我里，无折我树杞。
  - 岂敢爱之？畏我父母。
  - 仲可怀也，父母之言亦可畏也。
  - 将仲子兮，无逾我墙，无折我树桑。
  - 岂敢爱之？畏我诸兄。
  - 仲可怀也，诸兄之言亦可畏也。
  - 将仲子兮，无逾我园，无折我树檀。
  - 岂敢爱之？畏人之多言。
  - 仲可怀也，人之多言亦可畏也。
- - 青青子衿，悠悠我心。
  - 纵我不往，子宁不嗣音？青青子佩，悠悠我思。
  - 纵我不往，子宁不来？挑兮达兮，在城阙兮。
  - 一日不见，如三月兮。
- - 子之丰兮，俟我乎巷兮，悔予不送兮。
  - 子之昌兮，俟我乎堂兮，悔予不将兮。
  - 衣锦褧衣，裳锦褧裳。
  - 叔兮伯兮，驾予与行。
  - 裳锦褧裳，衣锦褧衣。
  - 叔兮伯兮，驾予与归。
- - 叔于田，巷无居人。
  - 岂无居人？不如叔也。
  - 洵美且仁。
  - 叔于狩，巷无饮酒。
  - 岂无饮酒？不如叔也。
  - 洵美且好。
  - 叔适野，巷无服马。
  - 岂无服马？不如叔也。
  - 洵美且武。
- - 溱与洧，方涣涣兮。
  - 士与女，方秉蕑兮。
  - 女曰观乎？士曰既且，且往观乎？洧之外，洵訏且乐。
  - 维士与女，伊其相谑，赠之以勺药。
  - 溱与洧，浏其清矣。
  - 士与女，殷其盈矣。
  - 女曰观乎？士曰既且，且往观乎？洧之外，洵訏且乐。
  - 维士与女，伊其将谑，赠之以勺药。
- - 清人在彭，驷介旁旁。
  - 二矛重英，河上乎翱翔。
  - 清人在消，驷介麃麃。
  - 二矛重乔，河上乎逍遥。
  - 清人在轴，驷介陶陶。
  - 左旋右抽，中军作好。
- - 野有蔓草，零露漙兮。
  - 有美一人，清扬婉兮。
  - 邂逅相遇，适我愿兮。
  - 野有蔓草，零露瀼瀼。
  - 有美一人，婉如清扬。
  - 邂逅相遇，与子偕臧。
- - 卢令令，其人美且仁。
  - 卢重环，其人美且鬈。
  - 卢重鋂，其人美且偲。
- - 敝笱在梁，其鱼鲂鳏。
  - 齐子归止，其从如云。
  - 敝笱在梁，其鱼鲂鱮。
  - 齐子归止，其从如雨。
  - 敝笱在梁，其鱼唯唯。
  - 齐子归止，其从如水。
- - 东方之日兮，彼姝者子，在我室兮。
  - 在我室兮，履我即兮。
  - 东方之月兮，彼姝者子，在我闼兮。
  - 在我闼兮，履我发兮。
- - 俟我于著乎而，充耳以素乎而，尚之以琼华乎而。
  - 俟我于庭乎而，充耳以青乎而，尚之以琼莹乎而。
  - 俟我于堂乎而，充耳以黄乎而，尚之以琼英乎而。
- - 载驱薄薄，簟茀朱鞹。
  - 鲁道有荡，齐子发夕。
  - 四骊济济，垂辔沵沵。
  - 鲁道有荡，齐子岂弟。
  - 汶水汤汤，行人彭彭。
  - 鲁道有荡，齐子翱翔。
  - 汶水滔滔，行人儦儦。
  - 鲁道有荡，齐子游遨。
- - 东方未明，颠倒衣裳。
  - 颠之倒之，自公召之。
  - 东方未晞，颠倒裳衣。
  - 倒之颠之，自公令之。
  - 折柳樊圃，狂夫瞿瞿。
  - 不能辰夜，不夙则莫。
- - 猗嗟昌兮，颀而长兮。
  - 抑若扬兮，美目扬兮。
  - 巧趋跄兮，射则臧兮。
  - 猗嗟名兮，美目清兮，仪既成兮。
  - 终日射侯，不出正兮，展我甥兮。
  - 猗嗟娈兮，清扬婉兮。
  - 舞则选兮，射则贯兮。
  - 四矢反兮，以御乱兮。
- - 子之还兮，遭我乎峱之间兮。
  - 并驱从两肩兮，揖我谓我儇兮。
  - 子之茂兮，遭我乎峱之道兮。
  - 并驱从两牡兮，揖我谓我好兮。
  - 子之昌兮，遭我乎峱之阳兮。
  - 并驱从两狼兮，揖我谓我臧兮。
- - 鸡既鸣矣，朝既盈矣。
  - 匪鸡则鸣，苍蝇之声。
  - 东方明矣，朝既昌矣。
  - 匪东方则明，月出之光。
  - 虫飞薨薨，甘与子同梦。
  - 会且归矣，无庶予子憎。
- - 无田甫田，维莠骄骄。
  - 无思远人，劳心忉忉。
  - 无田甫田，维莠桀桀。
  - 无思远人，劳心怛怛。
  - 婉兮娈兮。
  - 总角丱兮。
  - 未几见兮，突而弁兮！
- - 南山崔崔，雄狐绥绥。
  - 鲁道有荡，齐子由归。
  - 既曰归止，曷又怀止？葛屦五两，冠緌双止。
  - 鲁道有荡，齐子庸止。
  - 既曰庸止，曷又从止？蓺麻如之何？衡从其亩。
  - 取妻如之何？必告父母。
  - 既曰告止，曷又鞠止？析薪如之何？匪斧不克。
  - 取妻如之何？匪媒不得。
  - 既曰得止，曷又极止？
- - 纠纠葛屦，可以履霜？掺掺女手，可以缝裳？要之襋之，好人服之。
  - 好人提提，宛然左辟，佩其象揥。
  - 维是褊心，是以为刺。
- - 彼汾沮洳，言采其莫。
  - 彼其之子，美无度。
  - 美无度，殊异乎公路。
  - 彼汾一方，言采其桑。
  - 彼其之子，美如英。
  - 美如英，殊异乎公行。
  - 彼汾一曲，言采其藚。
  - 彼其之子，美如玉。
  - 美如玉，殊异乎公族。